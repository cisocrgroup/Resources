82 LIB. ΧII. CAP. II. 
D θυγατρὶ Λουκίᾳ τοῦτον ὁ Μάρκος συνάψας αὐτῷ 
τὸν πρὸς Πάρθους ἀνέθετο πόλεμον, τοῦ Οὐολογαί- 
σου πολλοὺς Ῥωμαίων κατατοξεύσαντος καὶ ὅλον τὸ 
στρατόπεδον διαφθείραντος καὶ πολέμιον Ῥωμαίοις 
ἑαυτὸν ἀποφήναντος καὶ φοβερὸν ἐπιόντα τῆς Συ- 5 
ρίας ταῖς πόλεσιν. εἰς γοῦν Ἀντιόχειαν ὁ Λούκιος 
γεγονὼς Κασσίῳ τὰ στρατεύματα ἔνειμεν· ὃς τῷ 
Οὐολογαίσῳ συμβαλὼν ἥττησέ τε καὶ μέχρι Σελευ- 
κείας ἐδίωξε, καὶ ταύτην ἐνέπρησε καὶ τὰ βασίλεια 
αὐτοῦ τὰ ἐν Κτησιφῶντι κατέσκαψε. τῷ δὲ Λουκίῳ 10 
ταῦτα ὄγκον περιεποίει καὶ φρόνημα, ὥστε μετὰ 
ταῦτα καὶ ἐπιβουλεῦσαι τῷ κηδεστῇ τε καὶ αὐτοκρά- 
τορι. πρὶν δέ τι δρᾶσαι φαρμάκῳ διώλετο. 
P I 595 Ἐντεῦθεν ὁ Κάσσιος τῆς Ἀσίας ἁπάσης ἐπίτρο- 
πος προκεχείριστο. ὁ δ’ αὐτοκράτωρ τοῖς περὶ τὸν 15 
Ἴστρον βαρβάροις, Ἰάζυξί τε καὶ Μαρκομάννοις καὶ 
ἄλλοτε ἄλλοις χρόνον συχνὸν ἐπολέμησε, τῇ Παιονίᾳ 
κεχρημένος ὁρμητηρίῳ. καὶ οἱ ὑπὲρ τὸν Ῥῆνον Κελ- 
τοὶ ἕως Ἰταλίας ἐπήλασαν· ὧν ἐν τοῖς νεκροῖς καὶ 
γυναικῶν σώματα ὡπλισμένα εὑρέθη. οὕτω δὲ καὶ 20 
σωφρόνως καὶ ἐγκρατῶς ἦρχεν ὥστε ἐν τηλικούτοις 
πολέμοις μήτε τι θωπευτικὸν πρὸς τοὺς στρατιώτας 
εἰπεῖν μήτε τι φόβῳ ποιῆσαι. ὅτε δὲ μὴ πολέμοις 
ἐσχόλαζεν, ἐδίκαζε, καὶ τοῖς ῥήτορσι πρὸς ὕδωρ λέ- 
γουσι πλεῖον ἐγχεῖσθαι τὸ ὕδωρ ἐκέλευεν, ἵν’ ἔχοι 25 
B πάντοθεν τὸ δίκαιον ἀκριβοῦν. ἦν δὲ καὶ φιλόπονος, 
ὡς καὶ νυκτὸς δικάζειν. καὶ οὐδὲν ἐν παρέργῳ οὔτ’ 
ἐποίει οὔτ’ ἔγραφεν οὔτ’ ἔλεγε, μὴ δεῖν νομίζων τὸν 
αὐτοκράτορα ἐν παρέργῳ τι πράττειν μηδὲ τοὐλάχι- 
στον, καὶ ταῦτα σώματος τυχὼν ἀσθενοῦς. 30 
Μαρκομάννους μὲν οὖν καὶ Ἰάζυγας πολλοῖς καὶ 
μεγάλοις ἀγῶσι καὶ κινδύνοις ὁ αὐτοκράτωρ οὗτος 
